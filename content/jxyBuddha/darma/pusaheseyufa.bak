《菩萨诃色欲法经》节录
　　女色者，世间之枷锁，凡夫恋著，不能自拔。女色者，世间之重患 凡夫困之，至死不免。女色者，世间之衰祸，凡夫遭之，无厄不生。行者既得舍之，若复顾念，是为从狱得出，还复思入，从狂得正而复乐之，从病得差复思得病。智者愍之，如其狂而颠蹶，死无日矣。凡夫重色，甘为之仆，终身驰骤，为之辛苦。虽复呋质寸斩，锋镝交至，甘心受之不以为患。狂人乐狂，不是过也。行者若能弃之不愿，是则破枷脱锁，恶狂、厌病离于衰祸，既安且吉，得出牢狱，永无患难。
　　女人之相，其言如蜜，而其心如毒。譬如停渊澄镜，而蛟龙居之；金山宝窟，而师子处之，当知此害不可近。室家不和，妇人之由；毁宗败族，妇人之罪，实是阴贼灭人慧明；亦是猎围，鲜得出者。譬如高罗，群鸟落之不能奋飞；又如密网，众鱼投之，刳肠俎肌；亦如暗坑，无目投之，如蛾赴火。是以智者知而远之，不受其害，恶而秽之，不为此物之所惑也。
