# 《八师经》节录
　　佛言：‘三谓邪淫。犯人妇女，或为夫主、边人所知，临时得殃，刀杖加刑。或为王法，收系著狱，酷毒掠治，戮之都市。死入地狱，卧之铁床，或抱铜柱，狱鬼然火以烧其身；地狱罪毕，当更畜生。若复为人，闺门淫乱，违佛远法，不亲贤众，常怀恐怖，多危少安。吾见是故，不敢邪淫，是吾三师。’佛时颂曰：  
　　淫为不净行，迷惑失正道，  
　　精神魂魄驰，伤命而早夭，  
　　受罪顽痴荒，死复堕恶道，  
　　吾用畏是故，弃家乐林薮。  