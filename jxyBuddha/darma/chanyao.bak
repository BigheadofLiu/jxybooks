《禅要经》节录
　　行者求道，欲修定时，尔时法师应随根相，行四摄道，示教利喜，广净信戒。净信戒已，次除六欲，所谓色欲、形容欲、威仪欲、言声欲、细滑欲、人相欲。著上五欲，令观可恶不净之相；著人相欲；令观骨人分分断相；观彼全尸，能断二欲--威仪欲、言声欲。若观坏尸，悉断六欲。
　　如长老摩诃目犍连得阿罗汉道，本妇将从伎乐，盛自庄饰，欲坏目连。目连尔时说偈言：
　　汝身骨干立，皮厨相缠裹，不净内充满，无一是好物。
　　皮囊盈屎尿，九孔常流出，如鬼无所直，何足以自贵？
　　汝身如行厕，薄皮以自覆，智者所弃远，如人舍厕去。
　　若人知汝身，如我所厌恶，一切皆远离，如人避屎坑。
　　汝身自严饰，花香以璎珞，凡夫所贪爱，智者所不惑。
　　汝是不净聚，集诸秽恶物，如庄严厕舍，愚者以为好。
　　汝胁肋著脊，如椽依栋住，五藏在腹内，不净如屎箧。
　　汝身如粪舍，愚夫所保爱，饰以珠璎珞，外好如画瓶。
　　若人欲染空，终始不可著，汝欲来娆我，如蛾自投火。
　　一切诸欲毒，我今已灭尽，五欲已远离，魔网已坏裂。
　　我心如虚空，一切无所著，正使天欲来，不能染我心。
