《大宝积经．菩萨藏会》节录
　　宁当依附千逾缮量大热铁床，是床极热、遍热、猛焰、洞然。于彼父母所给妻妾诸女色欲，乃至不以染爱之心，远观其相，何况亲附抱持之者，何以故？舍利子！当知妇人是众苦本、是障碍本、是杀害本、是系缚本、是忧愁本、是怨对本、是生盲本，当知妇人灭圣慧眼，当知妇人是热铁花，散布于地，足蹈其上，当知妇人于诸邪性，流布增长。舍利子！何因缘故名为妇人？所言妇者，名加重担，何以故？能使众生，负于重担。……我观一切千世界中，众生大怨，无过妻妾女色诸欲，何以故？……彼无智者，为于男女、妻妾诸女色等，所缠缚故，于诸善法多生障碍。
　　若有众生，味著男女、妻妾诸女色欲，当知，即是味著砾石之雹，即是味著利刀之刃，即是味著大热铁丸，即是味著坐热铁床，即是味著热铁机蹬……。取要言之，若有摄受妻妾、男女诸女色欲，当知即是摄受一切众苦，忧、愁、悲、恼之聚。
　　当知丈夫亲近女人之时，即是亲近恶道之法，此是丈夫第一过。
