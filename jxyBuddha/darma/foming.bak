《佛名经》节录
　　弟子等至心忏悔贪欲之罪。经中说言：‘但为贪欲闭在痴狱，没生死河，莫之能出。’
　　众生为是五欲因缘，从昔已来流转生死，一一众生，一劫之中所积身骨，如王舍城毗富罗山；所饮母乳如四海水；身所出血，复过于此。父母、兄弟、六亲眷属命终哭泣，所出目泪如四海水；是故说言，有爱则生，爱尽则灭，故知生死贪爱为本。所以经言：‘淫欲之罪，能令众生堕于地狱、饿鬼受苦；若在畜生，则受鸽、雀、鸳鸯等身；若生人中，妻不贞良，得不随意眷属。’淫欲既有如此恶业，是故弟子今日至心稽颡归依佛。
