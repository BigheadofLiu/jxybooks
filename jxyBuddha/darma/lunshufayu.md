# 论书法语
  
## 《大智度论》节录  
　　阎浮提人以三因缘，胜诸天及郁单曰人：一者、能断淫欲；二者、强识念力；三者；能精勤勇猛。  
　　淫欲为诸结之本。佛言：‘宁以利刀割截身体，不与女人共会。’刀截虽苦不堕恶趣，淫欲因缘，于无量劫数受地狱苦。人受五欲，尚不生梵世，何况阿耨多罗三藐三菩提！  
　　于五欲中，触为第一，能系人心；如人堕在深泥，难可拯济，以是故，诸天方便，令菩萨远离淫欲。复次，若受余欲犹不失智慧，淫欲会时，身心慌迷，无所省觉，深著自没，以是故，诸天令菩萨离之。  
　　若淫欲者，譬如胶漆，难可得离，所以者何？身受欲乐，淫欲根深，是故出家法中，淫戒在初，又亦为重。  
　　菩萨观欲种种不净，放诸衰中女衰最重，刀火、雷电、霹雳、怨家、毒蛇之属，犹可暂近，女人悭妒、嗔谄、妖秽、斗诤、贪嫉，不可亲近。  
　　女人相者，若得敬待，则令夫心高，若敬待情舍，则令夫心怖，女人如是，恒以烦恼忧怖与人，云何可近？  
  
## 《十住毗婆沙论》节录  
　　以七种淫欲名戒不净：  
　　一者、虽断淫欲，而以染心受女人洗浴按摩；  
　　二者、以染心闻女人香，共语戏笑；  
　　三者、以染心目共相视；  
　　四者、虽有障碍，以染心闻女人音声；  
　　五者、先共女人语笑，后虽相离忆念不舍；  
　　六者、自限尔所时断淫欲，然后当作；  
　　七者、期生天上，受天女乐及后身富乐，是故断淫欲，是名不净。离此七事，名戒清净。  
　　离邪淫善行，有二种果报：一者、妻妇贞良；二者、不为外人所坏。  
　　邪淫不善行，有二种果报：一者、得丑恶妻妇，又不贞良；二者、为他所坏。  
　　《阿含口解十二因缘经》节录  
　　有阿罗汉，以天眼彻视，见女人堕地狱中者甚多，便问佛：‘何以故？’佛言：‘用四因缘故。一者、贪珍宝物、衣被欲得多故；二者、相嫉妒；三者、多口舌；四者、作姿态淫多。以是故，堕地狱中多耳！’  
  
## 《诸经要集》节录  
　　夫在家俗女，恚毒多过，佛说邪谄甚于男子；或假涂面首，雕饰姿庄；或绮罗花服，诳诱愚夫；或骄弄唇口，邪眄歌笑；或咨磋吟咏，胆视转变；或出胸露手，掩面藏头；或缓步徐行，摇身弄影；或开眼闭目，乍悲乍喜。幻惑愚夫，令心妄著，如是妖伪，卒难述尽，凡夫迷醉，皆为所惑。譬如奸贼种种多诈，亦如画瓶储粪诳人，亦如高罗群鸟落之，亦如密网众鱼投之，亦如闇盲者陷之，亦如飞蛾见火投之，亦如苍蝇贪乐臭尸。近则失国破家，触则如把毒蛇，外言如蜜，内心如鸠，家贫困苦皆由女人，出外丧身亦由女人，室家不和亦由女人，男女反逆亦由女人，兄弟离散亦由女人，宗亲疏索亦由女人，堕落恶道亦由女人，不生人天亦由女人，障善业道亦由女人，不入圣果亦由女人，如是过患，不可具论。众生如是，甚为可怖；常为欲火所烧，而不能离，致受殃苦，尔来不绝也！  
　　书云仲尼称：‘难养小人与女子，近之则不逊，远之则怨也。’是以经言：‘妖冶女人，有八十四态。大态有八，慧人所恶；一者嫉妒，二者妄嗔，三者骂詈，四者咒诅，五者镇压，六者悭贪，七者好饰，八者含毒。是为八大态。’是故女人，多诸妖媚，愿舍谄邪，以求正法，早得出家，自利利人。  
　　蛇有三事害人：有见而害人，有触而害人，有啮而害人。女人亦有三害：若见女人，心发欲相，灭人善法；若触女人，身犯中罪，灭人善法；若共交会，身犯重罪，灭人善法。复有七害：  
　　一者、若为毒蛇所害，害此一身；若为女人所害，害无数身。  
　　二者、若为毒蛇所害，害报得无记身；若为女人所害，害善法身。  
　　三者、若为毒蛇所害，害五识身；若为女人所害，害六识身。  
　　四者、若为毒蛇所害，得入清众；若为女人所害，不与僧同。  
　　五者、若为毒蛇所害，得生天上人中，值遇贤圣；若为女人所害，入三恶道。  
　　六者、若为毒蛇所害，故得四沙门果；若为女人所害，于八正道无所成益。  
　　七者、若为毒蛇所害，人则慈念而救护之；若为女人所害，众共弃舍，无心喜乐。  
　　以是因缘故，宁以身分内毒蛇口中，终不以此而触女人。  
  
## 《法苑珠林》节录  
　　如佛说：邪淫有十罪：一者、常为所淫夫主欲危害之；二者、夫妇不睦常共斗诤；三者、诸不善法日日增长，于诸善法日日损减；四者、不守护身，妻子孤寡；五者、财产日耗；六者、有诸恶事常为人所疑；七者、亲属知识所不爱喜；八者、种怨家业因缘；九者、身坏命终死入地狱；十者、若出为女，多人共一夫，若为男子妇不贞洁。  
　　除己妻外，余之男女、鬼神、畜生可得行淫者，悉是邪行，虽是自妻不犯，然须避于非处。谓自妻非道（非交合之道）及得身（怀孕）已，亦须禁之，恐伤胎故；产（生子）三年内，亦须避慎，谓防乳竭。  
  
## 《净心诫观法》节录  
　　女人十恶者，具说难穷，今略言之，令生厌离：  
　　一者、贪淫无量无厌。经云：十方国土，有女人处，即有地狱。  
　　二者、嫉妒心如毒蛇。家有妇类，悉生憎垢，口似相亲，心如冤家。  
　　三者、谄曲诈亲。凡见人时，未语先笑，口云忆念，心怀嫌恨。  
　　四者、放逸。但念彩衣，装粉钗钏，修治面目，望他爱念。  
　　五者、口多恶业，出言虚诳，实情难得，凡所论说，虚多实少。  
　　六者、厌背夫主。  
　　七者、一切女人多怀谄曲，实情难得。  
　　八者、贪财不顾恩义。  
　　九者、欲火烧心。  
　　十者、女身臭恶，不净常流，春夏热时，虫血杂下。  
　　是名女人十种恶业，能观、能远，名为净心。偈曰：  
　　四百四种病，宿食为根本；  
　　三途八难苦，女人为根本；  
　　生死无数劫，贪爱为根本；  
　　贤圣解脱乐，离欲为根本。  
　　四蛇成身界，颠倒想为心；  
　　脓血遍九窍，净想起贪淫；  
　　顺情称快乐，不信堕刀林；  
　　报生猪狗道，由前贪爱深。  
　　一切女人性，少实多谄曲；  
　　不念臭秽身，坐卧思食欲；  
　　邪视他男子，情喜相逼触；  
　　百千万亿劫，毕竟不满足。  