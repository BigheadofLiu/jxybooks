# 《四十二章经》节录
　　佛言：人怀爱欲不见道者，譬如浊水 以五彩投其中，致力搅之，众人共临水上，无能睹其影者。爱欲交错，心中浊故不见道。汝等沙门，当舍爱欲，受欲垢尽，道可见矣！……  
　　佛言：人随情欲，求于华名，声名显著，身已故矣！贪世常名而不学道，枉功劳形。譬如烧香，虽人闻香，香之烬矣！危身之火，而在其后。  
　　佛言：财色于人，人之不舍。譬如刀刃有蜜，不足一餐之美；小儿舐之，则有割舌之患。  
　　佛言：人系于妻予舍宅，甚于牢狱。牢狱有散释之期，妻子无远离之念。情爱于色，岂惮驱驰！虽有虎口之患，心存甘伏，投泥自溺，故曰凡夫。透得此门，出尘罗汉。  
　　佛言：爱欲莫甚于色。色之为欲，其大无外，赖有一矣。若使二同，普天之人，无能为道者矣。  
　　佛言：爱欲于人，犹如执炬逆风而行，必有烧手之患。  
　　天神献玉女于佛，欲坏佛意。佛言：革囊众秽，尔来何为？去！吾不用。天神愈敬，因问道意。佛为解说，即得须陀洹果。  
　　佛言：夫为道者，犹木在水，寻流而行，不触两岸，不为人取，不为鬼神所遮，不为洄流所住，亦不腐败，吾保此木决定入海。学道之人，不为情欲所惑，不为众邪所娆，精进无为，吾保此人必得道矣。  
　　佛言：甚勿信汝意，汝意不可信。慎勿与色会，色会即祸生。得阿罗汉已，乃可信汝意。  
　　佛言：慎勿视女色，亦莫共言语。若与语者，正心思念：我为沙门，处于浊世，当如莲华，不为泥污。想其老者为母，长者如姊，少者如妹，稚者如子。生度脱心，息灭恶念。  
　　佛言：夫为道者，如被干草，人来须避。道人见欲，必当远之。  
　　佛言：有人患淫不止，欲自断阴。佛谓之曰：若断其阴，不如断心。心如功曹，功曹若止，从者都息。邪心不止，断阴何益？佛为说偈：欲生于汝意，意以思想生，二心各寂静，非色亦非行。佛言：此偈是迦叶佛说。  
　　佛言：人从爱欲生忧，从忧生怖。若离于爱，何忧何怖？  
　　……使人愚蔽者，受与欲也！  