《修行道地经》节录
　　……道迹自念：‘我身不宜习于淫欲，如余凡夫说情欲秽，乐于无欲，灭尽炽然，习恶露观，昼夜不舍。习如是者，淫怒痴鲜，得往来道。一返还世，勤断苦源。已得往还，于诸爱欲无起、清净，淫怒痴薄；心尚未断，故有恼患。譬如男子有妇，端正、面貌无瑕，以诸璎珞庄严其身，夫甚爱敬。虽有是色，淫鬼非人也，唯人血肉以为饮食。有人语夫：“卿妇罗刹，血肉为食。”夫不信，人数数话之，夫心遂疑，意欲试之。夜佯卧出，轩声如眠；妇谓之寐，窃起出城，诣于冢间。夫寻逐后，见妇脱衣及诸宝饰，却著一面，面色变恶，口出长牙；头上焰烧，眼赤如火，甚为可畏；前近死人，手掴其肉，口啮食之。夫见如是，尔乃知之非人是鬼，便还其家，卧于床上。妇即寻还，来趣夫床，复卧如故。其夫见妇庄严璎珞、面色端正，尔乃亲近。假使念之，在于冢间啖死人肉，心即秽厌，又怀恐怖，得往还道；若见外形端正殊好，淫意为动，设说恶露、瑕秽、不净，淫意为灭。’
