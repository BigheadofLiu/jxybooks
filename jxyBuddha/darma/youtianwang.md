# 《优填王经》节录
　　王曰：‘……愿佛具为吾释地狱之变，及女之秽？’佛言：‘具听。男子有是之恶，却睹女妖？’王曰：‘善愿受明教。’佛言：‘具听！男子有四恶急所当知。  
　　世有淫夫，恒想睹女，思闻妖声，远舍正法，疑真信邪，淫网所鸡，没在盲冥，为欲所使，如奴畏主。贪乐女色，不觉九孔恶露之臭秽 浑沌欲中，如猪处溷，不觉其臭，快以为安，不计后当在无泽之狱，受痛无极。注心在淫，啖其涕唾，玩其脓血，珍之如玉，甘之如蜜，故曰欲态之士。此为一恶态也。  
　　又亲之养子，怀妊生育，惟得长大，勤苦难论；到子成人，惧家竭财，膝行肘步，因媒表情，致彼为妻；若在异域，寻而追之，不问远近，不避勤苦。注意在淫，捐忘亲老，既得为妻，贵之如宾，欲私相娱乐，恶见父母；信其妖言，或致斗讼，不惟身所从生，辜亲无量之恩。斯谓二恶态也。  
　　又人处世勤苦疲劳，躬自致财，本自诚信敬道之意，尊戴沙门、梵志之心，觉世非常，布施为福。娶妻之后，情惑淫欲，愚蔽自拥，背真向邪，专由女色。若有布施之意，虽欲发言，相呼女色，绝清净行更成小人，不识佛经之戒，祸福之归。苟为淫色，投身罗网，必堕恶道，终而不改。斯谓三恶态也。  
　　又为人子，不惟养恩，治生致财，不以养亲，但以东西广求淫路。怀持宝物招人妇女，或杀六畜淫祀鬼神，饮酒歌舞；合会之后，至求方便，更相招呼以遂奸情；及其获偶，喜无以喻，淫结缚著，无所复识。当尔之时，唯此为乐，不觉恶露之臭秽，地狱之苦痛，一则可笑，二则可畏。譬如狂犬，不知其非。所谓四恶态也。’  
　　佛言：‘男子有是四恶，用堕三途，当审远此，能免苦耳！’  