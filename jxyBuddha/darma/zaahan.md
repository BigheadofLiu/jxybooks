# 《杂阿含经》节录
　　欲能缚世间，调伏欲解脱；断除爱欲者，说名得涅槃。  
　　佛告聚落主：‘若众生所有苦生，彼一切皆以爱欲为本，欲生、欲集、欲因、欲缘而生苦……。若有四爱，念无常变异者，则四忧苦生；若三、二，若一爱念无常变异者，则一忧苦生。聚落主！若都无爱念者，则无忧苦尘劳。’即说偈言：  
　　若无世间爱念者，则无忧苦尘劳患；  
　　一切忧苦消灭尽，犹如莲华不著水。  
　　众生随爱想，以爱想为住；  
　　以不知爱故，则为死方便……  
　　若知所爱者，不于彼生爱；  
　　彼此无所有，他人莫能说。  
　　爱为网、为胶、为泉、为藕根、能为众生障、为盖、为胶、为守卫、为覆、为闭、为塞、为闇冥、为狗肠、为乱草、为絮。从此世至他世，从他世至此世，住来流驰，无不转时。  