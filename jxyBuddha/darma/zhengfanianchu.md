# 《正法念处经》节录
　　何者邪行？所谓有人起淫欲心，忆念自妻，淫他妇女；彼人以是恶业因缘，身坏命终，堕于恶处合大地狱，生无彼岸受苦恼处，受大苦恼，作集业力，受如是苦。所谓彼处受火烧苦、受刀割苦、受热灰苦、受诸病苦，如是彼岸，则不可得，无安慰者，如是所说，受诸苦恼，不可譬喻。如说受苦，彼地狱人自心所诳，如是受苦，如是无量百千年中，常被烧炙，若煮若打，乃至集作恶不善业，未坏未烂，业气未尽，于一切时与苦不止。若恶业尽，彼地狱处尔乃得脱。  
　　复有邪行，谓于受戒正行妇女，行非梵行。或于姊妹，或于同姓，或于香火，或香火妇，或知识妇，诳诱邪行，彼人以是恶业因缘，身坏命终，堕于恶处，在彼地狱吒吒吒哜别异中生，受大苦恼。……如是无量百千岁，乃至恶业未坏未烂，业气未尽，于一切时与苦不止；若脱此苦，彼处复有金刚恶鼠，食其人根，分分破碎，如芥子许，受苦唱唤；食人根已，次食其肠；既食肠已，次食熟藏；食熟藏已，从背而出，次食其背；既食背已，次食背骨。彼恶业人，以恶业故，如是无量百千年岁，受地狱苦。  
　　女为恶根本，能失一切物，若人乐妇女，乐则不可得。  
　　一切法中恶，妇女多谄妒，丈夫因妇女，能令二世失。  
　　妇女乐行欲，妇女常行诳，心中所念异，口说异言语。  
　　初时软滑语，后心如金刚，非恩非供养，心轻不忆念。  
　　百恩而不念，而计于一恶，心如鹿爱体，妇女恶业地。  
　　丈夫欲染心，妇女令人失，此世未来世，女失第一失。  
　　若欲受乐者，应当舍妇女，若舍妇女者，世间第一乐。  
　　若人欲断爱，悕望大富乐，欲至寂静处，彼应舍妇女。  
　　欲味放逸人，心常求境界，常为爱所恼，亦为爱所缚。  
　　欲共女人生，女人为甚恶，能生于热恼，如火害众生。  
　　如是欲热恼，过于大猛火，如色大热恼，焚烧众生心。  
　　女人坏世间，令善皆尽灭，是地狱因缘，大仙如是说。  
　　口善说美言，其心如毒害，诳诈无暂停，女人心无实。  
　　须臾起爱心，须臾心不爱，其心不暂停，如雷不久住。  
　　巧智虚诳人，心贪则亲近，常思乐他人，怀慢情恣态。  
　　天人毗舍遮，罗刹龙夜叉，皆为女色缚，女人如恶毒。  
　　不念于恩惠，非种姓技术，女人性如风，其心不停息。  
　　若见大财富，心则生爱乐，又见衰祸至，厌之而舍弃。  
　　若有人亲近，则生爱乐心，见其忧恼至，须臾即舍离。  
　　如蜂乐游华，见萎速舍弃，女人亦如是，不悦则舍离。  
　　恶心无慈愍，躁扰心不定，为破愚痴人，女人出于世。  
　　天中大系缚，无过于女色，女人缚诸天，将至三恶道。  
　　若心贪女色，是欲最尤甚，女色欲烧心，后受大苦恼。  
　　现在所作业，贪欲自迷心，痴心不能觉，女欲之所迷。  
　　丈夫既信已，为无量爱缚，忽然便舍离，犹如蛇脱皮。  
　　如是女人性，诸方便供养，种种而守护，犹不可从心。  
　　女人性如是，其心无诚实，虚诳多奸伪，智者所不信。  
　　女人多生饿鬼道中，何以故？女人之性，心多妒嫉，丈夫未随，便起妒意。以是因缘，女人多生饿鬼道中。  
　　如是妇人，诳夫吝财而不布施，身坏命终，堕于针口饿鬼之中。由其积习多造恶业，是故妇人多生饿鬼道中，何以故？女人贪欲，妒嫉多故，不及丈夫。吝人小心轻心，不及丈夫，以是因缘，生饿鬼中，乃至嫉妒恶业不失、不坏、不朽，于饿鬼中不能得脱，业尽得脱。  